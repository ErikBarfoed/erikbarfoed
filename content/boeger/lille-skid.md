---
title: "Lille Skid"
year: 2014
publisher: "Høst & Søn"
cover: "/images/covers/lille-skid.jpg"
buy_link: "https://www.saxo.com/dk/lille-skid_erik-barfoed_indbundet_9788763839624"
illustrator: "Peter Bay Alexandersen"
age: "Højlæsning fra 6, selvlæsning fra 9+"
reviews:
  - quote: "En historie som denne, så fuld af leg og liv, fortjener ikke bare at blive læst, men at blive læst højt. Og sid tæt sammen, så den, der lytter, kan følge med i bogens billeder, som med stor opmærksomhed og indlevelse fanger Elias' forunderlige verden. Her smelter fantasi og virkelighed sammen til et sted, hvor det faktisk er rart at være. Hvis bare man har noget - eller nogen - at tro på."
    source: "Frederikke Winther, Weekendavisen (06.06.14)"
  - quote: "Erik Barfod skriver mundret og morsomt, og han formår med sin lette pen at gøre det tunge og svære næsten vægtløst. Han skriver lidt som Peter Bay Alexandersen tegner: Sødt, skævt og med en skøn balance mellem fantasi og fakta."
    source: "Merete Reinholdt, Berlingske (4 stjerner) (26.07.14)"
  - quote: "En troværdig fortælling - om Elias, der vitterligt er en lille skid, nederst i fødekæden socialt, økonomisk, fysisk. Men det er ikke et tænkt portræt af en social klasse, det er et portræt af Elias … Erik Barfoed har en vidunderlig måde at bevæge sig fra Elias' virkelighed til hans fantasi på. Han flyder bare ligesom væk."
    source: "Anita Brask Rasmussen, Information (02.01.15)"
  - quote: "Højtlæsningsbog om en lille skid, der minder om Ivan Olsen aka Gummi-Tarzan. Bogen kan læses højt for børn fra 6 år. Den vil være god som fritidslæsning for børn fra ca. 9 år, men kan også bruges i skolen, når der arbejdes med ensomhed, mobning, venskab og det, at være anderledes. Alexandersens skønne tegninger illustrerer fint fortællingens stemning og fantasifuldhed … Jeg kunne sagtens have læst videre om den sympatiske Elias og hans spændende univers. Teksten er levende, og på trods af alvorlige situationer, bliver historien aldrig tung og sørgelig … En skøn blanding af realisme og fantasi - sådan som mange små drenges verdener sikkert er."
    source: "Marianne Agger, Lektør"
  - quote: "Det er en dejlig – og humorfyldt – historie lidt i mol … pragtfuldt og generøst illustreret"
    source: "Bent Rasmussen, Klodshans"
  - quote: "Har taget kegler herhjemme … En dejlig bog."
    source: "Charlotte Højlund, Ude og Hjemme (30.07.14)"
  - quote: "Og det, som er det forløsende ved børnelitteraturen er jo netop, at den former et individuelt portræt, og Lille Skid rammer lige i plet … Man er i gode hænder hos Erik Barfoed. Det samme er man hos velkendte Peter Bay Alexandersen. Illustrationerne er forbilledlige og spiller flot sammen med teksten. En dejlig og stærkt anbefalelsesværdig bog…"
    source: "Eiler Jensen, bogbotten.dk"
gallery: "lille-skid"
weight: 4
---

"Din lille skid!” siger Mujaffa til Elias. Elias er ikke ret høj og ikke ret stærk. De store drenge banker ham på vej til skole, og i timerne falder han hele tiden i søvn. Men han er god til at tegne og til at tale fiskesprog.

Lille skid er fortællingen om en ensom dreng og hans venskab med en gammel særling, som heller ikke rigtig passer ind. Da Mujaffa en dag bliver indlagt, tager Elias mod til sig og opsøger pigen i lejligheden overfor.

En højtlæsningsbog om den lidt ensomme, men meget fantasifulde dreng Elias, der kan tale med sine fisk, og som drømmer om HÆVN over de store drenge. Læs om hans møde med den desillusionerede grønthandler Mujaffa, postbuddet og alle de andre.

Bogen er rigt illustreret med pragtfulde akvareller af Peter Bay Alexandersen.

<details class="book-excerpt">
<summary>Læs uddrag</summary>
<div class="excerpt-text">

\- Jeg er MUJAFFA! råbte Mujaffa, så røgen stod ud af næsen og munden på ham, og der lugtede af honning og kardemomme i hele stuen.

Mujaffa rejste sig langsomt fra lænestolen og lod den orange slåbrok med blomsterne falde til side, så man kunne se den stribede pyjamas og det hårede maveskind. Han lænede sig frem mod Elias, der trak sig endnu længere tilbage.

Mujaffa stak en tyk finger op i ansigtet på ham.

\- Alle mennesker kommer rendende her! Jeg er gammel! Moruk! Lad mig være i fred! Han fægtede med mundstykket til vandpiben, så det efterlod små totter af røg omkring hans hoved.

\- Jeg skulle bare gemme mig, sagde Elias. - Ellers får jeg bank.

\- Lorteland! hvæsede Mujaffa og lod sig dumpe ned i lænestolen igen.

Elias stod lidt og vidste ikke, hvad han skulle sige.

\- Vil du ikke nok hjælpe mig? sagde han til sidst.

\- Skrid, sagde Mujaffa.

\- De banker mig, sagde Elias.

\- Jeg skal give dig bank, lille skid. Alle kan banke dig!

\- Ja, sagde Elias.

\- Skal du have nogle bank, hvad? Mujaffas rejste sig prustende fra lænestolen igen. – I mit land, hvor jeg kommer fra, bankede vi hinanden dagen lang. Bank til alle dagen lang! Ingen skulle banke Mujaffa! Hæ!

Mujaffa stolprede frem mod Elias, der bakkede hele vejen tilbage til døren. Han famlede efter dørhåndtaget.

\- Jeg bankede dem alle sammen. Bim bam! Sol, måne og stjerner. Dagen efter bankede de mig igen, og så var det forfra. Det var smadderskægt!

\- Okay, sagde Elias spagt.

</div>
</details>
